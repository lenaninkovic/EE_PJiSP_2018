Pričalo se posle da je taj čovek stigao sa severa, od Užarske kapije. Išao je peške, i na uzdi vodio natovarenog konja. Bilo je kasno popodne i dućani užara i sarača već su bili pozatvarani, a uličica pusta. Bilo je toplo, a on je na sebi imao crni plašt prebačen preko ramena. Privlačio je pažnju.
Zaustavio se pred gostionicom „Stari Narakort“, postojao koji trenutak, osluškivao vrevu glasova. Krčma je, kao i uvek u to doba, bila puna ljudi.
Neznanac nije ušao u „Stari Narakort“. Povukao je konja dalje niz ulicu. Tamo je bila druga krčma, manja, zvala se „Kod Lisca“. Bila je prazna. Krčma nije bila na najboljem glasu.
Nad buretom kiselih krastavaca krčmar podiže glavu i pogledom odmeri gosta. Ne skidajući sa sebe plašt, neznanac je stajao ispred šanka kruto, nepomično, i ćutao.
